La frequenza delle lezioni non è obbligatoria ma è fortemente consigliata.  
Moltissimi studenti sostengono che partecipare con continuità alle lezioni rende più fruttuoso e veloce il percorso di studi.

Se sei iscritto al primo anno, parti con il piede giusto! L’ingresso all'Università rappresenta un cambio nella modalità di studio e verifica. Prendere da subito il ritmo è fondamentale per non trovarsi, già alla fine del primo anno, in ritardo con l’acquisizione dei crediti formativi (cfu).

Alcuni buoni motivi per frequentare le lezioni:

1.  La guida e il supporto di un docente sono fondamentali per arricchire e completare l’apprendimento. Imparare non vuol dire studiare passivamente ma far emergere le nostre potenzialità attraverso l’interazione.
2.  Durante tutto il percorso formativo cresciamo, miglioriamo e costruiamo i nostri progetti attraverso il confronto con altre persone. Potrai collaborare con i compagni di corso, organizzare gruppi di studio, confrontare appunti sulle varie materie d'esame, condividere esperienze e strategie per preparare gli esami. Un’opportunità preziosa che vale la pena cogliere.
3.  Mentre siamo in aula stiamo già studiando, così ci prepariamo senza perdere mai il ritmo!
4.  Per gli insegnamenti di carattere pratico come laboratori e tirocini è fondamentale essere presenti e attivi in prima persona.

Se sei uno studente con particolari esigenze personali, consulta le informazioni sul [prolungamento della durata degli studi (percorso flessibile)](http://www.unibo.it/it/didattica/iscrizioni-trasferimenti-e-laurea/prolungamento-durata-studi-percorso-flessibile).