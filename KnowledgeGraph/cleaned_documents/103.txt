



Output:
Sono aperte, fino al 19 maggio, le iscrizioni al primo Hackathon europeo, promosso da EUDIS, sul tema dell’innovazione digitale per la difesa, che ha l'obiettivo di coinvolgere giovani e imprese nel rafforzare l'innovazione nel settore della difesa nell'Unione Europea.

Il 31 maggio, 1 e 2 giugno - presso il centro di innovazione digitale Cefriel in Viale Sarca a Milano e online - si svolgerà una maratona di programmazione in contemporanea con altri sei Paesi europei su queste tre possibili challenge:

* Migliore protezione delle infrastrutture sottomarine, per sperimentare soluzioni basate sull'IA e su altre tecnologie (tra cui la robotica per esempio) mirate a migliorare il monitoraggio, la protezione e la durata delle installazioni sottomarine come condotte, cavi e altre strutture.
* Cybersicurezza, per creare strumenti all'avanguardia che sfruttino i Large Language Models (LLM) per migliorare la resilienza delle reti contro le minacce informatiche.
* Improving Situational Awareness, per integrare l'IA e altre tecnologie per fornire informazioni mirate in modo più rapido e preciso, facilitando l'interoperabilità tra gli Stati membri dell'UE e la Norvegia. Questa sfida mira a sviluppare soluzioni per integrare dati provenienti da fonti differenti (sensori, satelliti, fonti aperte, ecc.) per supportare i processi decisionali.

Singole persone o team potranno candidarsi gratuitamente attraverso la pagina dedicata all’evento entro il 19 maggio. Requisito richiesto: essere maggiorenni, cittadini UE o norvegesi. Al termine dell’hackathon, proprio in occasione della Festa della Repubblica, i team potranno presentare un proprio pitch alla giuria. La squadra individuata come migliore riceverà un premio, un programma di mentoring e potrà partecipare anche alla selezione europea tra i finalisti delle sei sedi per un ulteriore premio.

Le registrazioni sono già aperte. Iscrizioni qui.