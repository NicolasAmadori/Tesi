



**CLEANED TEXT**

Il Corso di Laurea è a numero programmato e prevede il TOLC-I come prova d'accesso. Il Test Online Cisia (TOLC) è uno strumento di orientamento e valutazione delle capacità iniziali. È un test individuale, diverso per ogni partecipante, composto da quesiti selezionati automaticamente e casualmente dal database CISIA TOLC con un software realizzato e gestito dal CISIA - Consorzio Interuniversitario Sistemi Integrati per l'Accesso.

Per i Corsi di studio di Ingegneria bisogna sostenere il TOLC-I. Per questo corso a numero programmato per l'a. a. 2024/25 sono validi: TOLC in presenza (TOLC@UNI) svolti nel 2024 e nel 2023.

Puoi svolgere il TOLC in qualsiasi sede universitaria, anche diversa da quella in cui vuoi immatricolarti. Trovi date e sedi per sostenere il TOLC sul sito del CISIA. L'Università di Bologna organizza TOLC solo in presenza presso tutte le proprie sedi (Bologna, Cesena, Forlì, Ravenna, Rimini).

Per sostenere il TOLC è necessario iscriversi con anticipo alle prove, sulla base delle scadenze definite dal CISIA. L'iscrizione avviene online sul sito del CISIA e prevede il versamento di € 30.

Troverai, nel sito del corso di studio di tuo interesse, tutte le informazioni per partecipare alle selezioni e immatricolarti. Ricorda di leggere con attenzione il bando di ammissione o l'informativa del corso che hai scelto e di verificare le scadenze per iscriverti alle selezioni e per immatricolarti.

Ricorda che è considerato valido solo l'esito dell'ultimo TOLC sostenuto entro i tempi e secondo le modalità indicate nel bando. Per i corsi a numero programmato, nel bando di ammissione è indicata anche la soglia minima di punteggio prevista per iscriverti alla selezione e quella al di sotto della quale, se sei rientrato nei posti disponibili, potrai immatricolarti ma con un Obbligo Formativo Aggiuntivo (OFA). Le selezioni non prevedono ulteriori prove o test e la graduatoria di merito viene formulata in base al punteggio TOLC pesato secondo i criteri definiti nel bando.